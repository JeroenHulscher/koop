<div class="container columns columns--sticky-sidebar">
  <div class="columns--sticky-sidebar__sidebar" role="complementary" data-decorator="stick-sidebar add-mobile-foldability" id="toggleable-1">
    <div>
    </div>
  </div>
  <div id="content" role="main" class="content">


    <article>

      <div id="broodtekst" class="stuk broodtekst-container">

        <h1 class="staatscourant_kop">
          <a id="d16e49" name="d16e49"></a>Directe belastingen, Internationale inlichtingenuitwisseling; Italië
        </h1>
        <div class="algemeen">
          <div class="aanhef">
            <div class="context">
              <p class="context_al datum">21&nbsp;augustus 2014</p>
              <p class="context_al kenmerk">nr. DGB 2014 – 4524 M,</p>
              <p class="context_al origine">Directoraat-generaal Belastingdienst, Cluster Fiscaliteit</p>
            </div>
          </div>
          <div class="vrije-tekst">
            <a id="d16e62" name="d16e62"></a>
            <p>De Staatssecretaris van Financiën maakt het volgende bekend.</p>
            <p>
              <em class="cur">Dit besluit bevat een bekendmaking van het in augustus 2014 tussen de Directeur-generaal Financiën van de Republiek
                Italië en de Plaatsvervangend Directeur-generaal Belastingdienst van Nederland gesloten Memorandum van Overeenstemming
                inzake wederzijdse administratieve bijstand op het gebied van belastingen. Het Memorandum heeft met name betrekking
                op de automatische uitwisseling van fiscale inlichtingen. Het gaat daarbij om de volgende categorieën inlichtingen:
                onroerende zaken, winst uit ondernemingen, dividenden, royalty’s, inkomsten uit zelfstandige arbeid, salarissen,
                lonen en andere soortgelijke beloningen, directeursbeloningen, inkomsten van artiesten en sportbeoefenaars, pensioenen
                en andere soortgelijke beloningen, alsmede overige inkomsten. Daarnaast bevat het Memorandum bepalingen over inlichtingenuitwisseling
                op verzoek en spontaan en over de aanwezigheid van belastingambtenaren op elkaars grondgebied. De eerste uitwisseling
                heeft betrekking op het jaar 2011.</em>
            </p>
            <h3 class="divisiekop1">
              <a id="d16e73" name="d16e73"></a>MEMORANDUM VAN OVEREENSTEMMING TUSSEN HET DIRECTORAAT-GENRAAL BELASTINGDIENST VAN NEDERLAND EN HET DIRECTORAAT
              FINANCIËN VAN DE REPUBLIEK ITALIË INZAKE WEDERZIJDSE ADMINISTRATIEVE BIJSTAND OP HET GEBIED VAN BELASTINGEN
            </h3>
            <p>Het Directoraat-generaal Belastingdienst van Nederland en het Directoraat Financiën van de Republiek Italië (hierna
              te noemen: ‘de Deelnemers’),
            </p>
            <p>Met inachtneming van,</p>
            <p>De bepalingen van de Richtlijn van de Raad nr. 2011/16/EU van 15&nbsp;februari 2011 betreffende de administratieve
              samenwerking op het gebied van de belastingen (hierna te noemen: de ‘Richtlijn’), en
            </p>
            <p>Artikel 27 van het Verdrag tussen de Italiaanse Republiek en het Koninkrijk der Nederlanden tot het vermijden van dubbele
              belasting en het voorkomen van het ontgaan van belasting met betrekking tot belastingen naar het inkomen en naar
              het vermogen van 8&nbsp;mei 1990 (hierna te noemen: het ‘Verdrag’), en
            </p>
            <p>De bepalingen met betrekking tot de uitwisseling van inlichtingen van het Verdrag inzake wederzijdse administratieve
              bijstand in belastingzaken, gesloten in Straatsburg op 25&nbsp;januari 1988, zoals gewijzigd bij het Protocol getekend
              in Parijs op 27&nbsp;mei 2010, en
            </p>
            <p>De definities van inlichtingenuitwisseling gegeven in het Commentaar op lid 1 van artikel 26 van het modelverdrag van
              de Organisatie voor Economische Samenwerking en Ontwikkeling (hierna te noemen: ‘OESO’),
            </p>
            <p>De toekomstige wijzigingen in EU-wetgeving inzake automatische inlichtingenuitwisseling,</p>
            <p>Het algemene beginsel van wederkerigheid dat wordt beschouwd als een belangrijk aspect van de wederzijdse samenwerking
              en dat vereist dat een sfeer van vrije informatie-uitwisseling vallende onder de bepalingen van dit Memorandum steeds
              zou moeten worden gehandhaafd, teneinde te verzekeren dat bedoelde uitwisseling plaatsvindt op een passende en evenwichtige
              wijze, en
            </p>
            <p>De wens van beide Deelnemers de bilaterale samenwerking in belastingzaken te versterken,</p>
            <p>Zijn het volgende Memorandum van Overeenstemming (hierna te noemen: het ‘Memorandum’) overeengekomen:
            </p>
            <div class="artikel">
              <h4 class="artikel_kop">
                <a id="d16e98" name="d16e98"></a>Artikel 1
              </h4>
              <p class="tussenkop">
                <strong class="tussenkop_vet">Bevoegde Autoriteiten</strong>
              </p>
              <p>Voor de toepassing van dit Memorandum zijn de Bevoegde Autoriteiten:</p>
              <p>In Nederland:</p>
              <p>
                <strong class="vet">De Directeur-generaal Belastingdienst</strong>
              </p>
              <p>
                <strong class="vet">Postbus 20201</strong>
              </p>
              <p>
                <strong class="vet">2500 EE Den Haag</strong>
              </p>
              <p>
                <strong class="vet">Nederland</strong>
              </p>
              <p>In Italië:</p>
              <p>
                <strong class="vet">De Directeur-generaal van het Directoraat Financiën</strong>
              </p>
              <p>
                <strong class="vet">Ministerie van Economie en Financiën</strong>
              </p>
              <p>
                <strong class="vet">Via dei Normanni, 5</strong>
              </p>
              <p>
                <strong class="vet">00184 Rome (Italië)</strong>
              </p>
              <p>
                <strong class="vet">df.dirgen.segreteria@finanze.it</strong>
              </p>
              <p>Informatieverzoeken, en te verstrekken informatie op verzoek, spontaan en automatisch worden geadresseerd aan:
              </p>
              <p>In Netherland:</p>
              <p>
                <strong class="vet">Belastingdienst, Central Liaison Office, Postbus 378, 7600 AJ Almelo, Nederland</strong>
              </p>
              <p>In Italië:</p>
              <table class="xml portrait" cellspacing="0" border="1">
                <colgroup>
                  <col title="col1" class="pct50">
                  <col title="col2" class="pct50">
                </colgroup>
                <tbody class="left top tbody">
                  <tr class="left middle tr-rowsep odd">
                    <td class="left top border-column border-row">

                      <p>Voor informatieuitwisseling op verzoek, spontaan en automatisch:</p>

                      <p>
                        <strong class="vet">Revenue Agency</strong>
                      </p>

                      <p>
                        <strong class="vet">Directorate for Tax Assessment</strong>
                      </p>

                      <p>
                        <strong class="vet">International Division</strong>
                      </p>

                      <p>
                        <strong class="vet">Exchange of Information Office</strong>
                      </p>

                      <p>
                        <strong class="vet">Via Cristoforo Colombo 426 C/D</strong>
                      </p>

                      <p>
                        <strong class="vet">00145 Rome (Italy)</strong>
                      </p>

                      <p>
                        <strong class="vet">dc.acc.coopint@agenziaentrate.it</strong>
                      </p>

                    </td>
                    <td class="left top border-column border-row">

                      <p>Voor informatieuitwisseling op verzoek en spontaan:</p>

                      <p>
                        <strong class="vet">Guardia di Finanza Headquarters</strong>
                      </p>

                      <p>
                        <strong class="vet">II Department – Analysis and International Relations</strong>
                      </p>

                      <p>
                        <strong class="vet">Viale XXI Aprile, 51</strong>
                      </p>

                      <p>
                        <strong class="vet">00162 Rome (Italy)</strong>
                      </p>

                      <p>
                        <strong class="vet">IIreparto.teletrattamento@gdf.it</strong>
                      </p>

                    </td>
                  </tr>
                </tbody>
              </table>
            </div>
            <div class="artikel">
              <h4 class="artikel_kop">
                <a id="d16e213" name="d16e213"></a>Artikel 2
              </h4>
              <p class="tussenkop">
                <strong class="tussenkop_vet">Uitwisseling op verzoek</strong>
              </p>
              <p>Informatie wordt verstrekt op verzoek overeenkomstig artikel 27 van het Verdrag en de Richtlijn. De Bevoegde Autoriteiten
                verstrekken de informatie op verzoek zo spoedig mogelijk.
              </p>
              <p>De uitgewisselde informatie kan ook informatie bevatten van banken, andere financiële instellingen, gevolmachtigden
                of personen die optreden als vertegenwoordiger of trustee, of informatie die betrekking heeft op eigendomsbelangen
                in een persoon.
              </p>
            </div>
            <div class="artikel">
              <h4 class="artikel_kop">
                <a id="d16e224" name="d16e224"></a>Artikel 3
              </h4>
              <p class="tussenkop">
                <strong class="tussenkop_vet">Automatische inlichtingenuitwisseling</strong>
              </p>
              <ul class="artikel_leden whitespace-small">
                <li>
                  <p class="lid labeled">
                    <span class="lidnr">1.</span> Op basis van artikel 8 van de Richtlijn en artikel 27 van het Verdrag verstrekken de Deelnemers elkaar
                    automatisch de beschikbare informatie aangaande natuurlijke en rechtspersonen, met betrekking tot:
                  </p>
                  <ul class="expliciet whitespace-small">
                    <li class="li">
                      <p class="labeled">
                        <span class="ol">a. </span>onroerende zaken als bedoeld in artikel 8 (1)(e) van de Richtlijn en artikel 6, lid 2 van het
                        Verdrag (OESO code 6);
                      </p>
                      <p>voor Nederland: eigendom en waarde van onroerende zaken;</p>
                      <p>voor Italië: eigendom van en inkomsten uit onroerende zaken;</p>
                    </li>
                    <li class="li">
                      <p class="labeled">
                        <span class="ol">b. </span>voor Italië: winst uit ondernemingen, als bedoeld in artikel 7 van het Verdrag (OESO code 7);
                      </p>
                    </li>
                    <li class="li">
                      <p class="labeled">
                        <span class="ol">c. </span>dividenden, als bedoeld in artikel 10 van het Verdrag (OESO code 10);
                      </p>
                    </li>
                    <li class="li">
                      <p class="labeled">
                        <span class="ol">d. </span>royalty’s, indien beschikbaar, als bedoeld in artikel 12 van het Verdrag (OESO code 12);
                      </p>
                    </li>
                    <li class="li">
                      <p class="labeled">
                        <span class="ol">e. </span>inkomsten uit zelfstandige arbeid of andere activiteiten met een dergelijk karakter, als gedefinieerd
                        in artikel 14 van het Verdrag (OESO code 14);
                      </p>
                    </li>
                    <li class="li">
                      <p class="labeled">
                        <span class="ol">f. </span>inkomsten bestaande uit salarissen, lonen en andere soortgelijke beloningen, als bedoeld in artikel
                        8(1)(a) van de Richtlijn en de artikelen 15 en 19 van het Verdrag (OESO codes 15 and 19);
                      </p>
                    </li>
                    <li class="li">
                      <p class="labeled">
                        <span class="ol">g. </span>voor Nederland: directeursbeloningen en soortgelijke betalingen, als bedoeld in artikel 8(1)(b)
                        van de Richtlijn en artikel 16 van het Verdrag (OESO code 16);
                      </p>
                    </li>
                    <li class="li">
                      <p class="labeled">
                        <span class="ol">h. </span>inkomsten van artiesten en sportbeoefenaars, als bedoeld in artikel 17 van het Verdrag (OESO
                        code 17);
                      </p>
                    </li>
                    <li class="li">
                      <p class="labeled">
                        <span class="ol">i. </span>pensioenen en andere soortgelijke beloningen, als bedoeld in artikel 8(1)(d) van de Richtlijn
                        en de artikelen 18 en 19 van het Verdrag (OESO codes 18 en 19);
                      </p>
                    </li>
                    <li class="li">
                      <p class="labeled">
                        <span class="ol">j. </span>voor Nederland: overige inkomsten, als bedoeld in artikel 22 van het Verdrag (OESO code 21);
                      </p>
                    </li>
                    <li class="li">
                      <p class="labeled">
                        <span class="ol">k. </span>levensverzekeringsproducten, indien beschikbaar, volgens artikel 8 (1)(c) van de Richtlijn.
                      </p>
                    </li>
                  </ul>
                </li>
                <li>
                  <p class="lid labeled">
                    <span class="lidnr">2.</span> In overeenstemming met de relevante kalenderjaren zoals vermeld in de bijlagen 1a en 1b van dit Memorandum,
                    verstrekken de Deelnemers de inlichtingen als bedoeld in lid 1 van dit artikel. De inlichtingen worden electronisch
                    verstrekt, in het overeengekomen EU/OESO electronische format.
                  </p>
                </li>
                <li>
                  <p class="lid labeled">
                    <span class="lidnr">3.</span> Indien mocht blijken dat de verstrekte informatie onjuist of onvolledig is, maakt de ontvangende
                    Autoriteit dit zo spoedig mogelijk bekend aan de andere Staat. Hetzelfde geldt voor technische problemen of
                    moeilijkheden bij de omzetting van de verstrekte gegevens. De Deelnemers onderhouden over deze aangelegenheden
                    direct contact met elkaar.
                  </p>
                </li>
                <li>
                  <p class="lid labeled">
                    <span class="lidnr">4.</span> De volgende gegevens worden toegezonden:
                  </p>
                  <p>Betreffende natuurlijke personen:</p>
                  <ul class="expliciet whitespace-small">
                    <li class="li">
                      <p class="labeled">
                        <span class="ol">a) </span>Naam (volledig, indien beschikbaar);
                      </p>
                    </li>
                    <li class="li">
                      <p class="labeled">
                        <span class="ol">b) </span>Geboortedatum;
                      </p>
                    </li>
                    <li class="li">
                      <p class="labeled">
                        <span class="ol">c) </span>Geboorteplaats, indien beschikbaar;
                      </p>
                    </li>
                    <li class="li">
                      <p class="labeled">
                        <span class="ol">d) </span>Adres in de woonstaat, indien beschikbaar;
                      </p>
                    </li>
                    <li class="li">
                      <p class="labeled">
                        <span class="ol">e) </span>Belasting Identificatie Nummer (TIN, in Nederland BSN) afgegeven in de woonstaat, indien beschikbaar,
                        of BTW-registratienummer of persoonlijke identificatie code.
                      </p>
                    </li>
                  </ul>
                  <p>Betreffende rechtspersonen:</p>
                  <ul class="expliciet whitespace-small">
                    <li class="li">
                      <p class="labeled">
                        <span class="ol">a) </span>Naam;
                      </p>
                    </li>
                    <li class="li">
                      <p class="labeled">
                        <span class="ol">b) </span>Zetel in de Staat van vestiging, en adres, indien beschikbaar;
                      </p>
                    </li>
                    <li class="li">
                      <p class="labeled">
                        <span class="ol">c) </span>Belasting Identificatie Nummer (TIN) afgegeven in de Staat van vestiging, indien beschikbaar,
                        of BTW-registratienummer;
                      </p>
                    </li>
                  </ul>
                  <p>Betreffende inkomsten:</p>
                  <ul class="expliciet whitespace-small">
                    <li class="li">
                      <p class="labeled">
                        <span class="ol">a) </span>Bedrag en valuta van de ontvangen inkomsten;
                      </p>
                    </li>
                    <li class="li">
                      <p class="labeled">
                        <span class="ol">b) </span>Het betrokken belastingjaar;
                      </p>
                    </li>
                    <li class="li">
                      <p class="labeled">
                        <span class="ol">c) </span>Vooruitbetaald bedrag ingehouden door de betaalagent (indien van toepassing).
                      </p>
                    </li>
                  </ul>
                </li>
              </ul>
            </div>
            <div class="artikel">
              <h4 class="artikel_kop">
                <a id="d16e376" name="d16e376"></a>Artikel 4
              </h4>
              <p class="tussenkop">
                <strong class="tussenkop_vet">Spontane inlichtingenuitwisseling</strong>
              </p>
              <p>De Deelnemers kunnen elkaar, zonder dat een voorafgaand verzoek nodig is, van informatie voorzien betreffende natuurlijke
                personen, rechtspersonen en elke andere groep van personen, die is verkregen bij de reguliere uitvoeringspraktijk.
              </p>
            </div>
            <div class="artikel">
              <h4 class="artikel_kop">
                <a id="d16e385" name="d16e385"></a>Artikel 5
              </h4>
              <p class="tussenkop">
                <strong class="tussenkop_vet">Andere categorieën</strong>
              </p>
              <p>De Bevoegde Autoriteiten kunnen bij briefwisseling met elkaar overeenkomen andere dan de in artikel 3 genoemde categorieën
                automatisch of spontaan met elkaar uit te wisselen voor een bepaalde periode.
              </p>
            </div>
            <div class="artikel">
              <h4 class="artikel_kop">
                <a id="d16e394" name="d16e394"></a>Artikel 6
              </h4>
              <p class="tussenkop">
                <strong class="tussenkop_vet">Aanwezigheid van belastingambtenaren van de ene Staat op het grondgebied van de andere Staat
                </strong>
              </p>
              <ul class="artikel_leden whitespace-small">
                <li>
                  <p class="lid labeled">
                    <span class="lidnr">1.</span> Op basis van artikel 11 van de Richtlijn en artikel 27 van het Verdrag wordt in bijzondere gevallen
                    een verzoek gedaan om belastingambtenaren van de ene Staat aanwezig te laten zijn tijdens een onderzoek op
                    het grondgebied van de andere Staat. Het gaat hierbij met name om:
                  </p>
                  <ul class="expliciet whitespace-small">
                    <li class="li">
                      <p class="labeled">
                        <span class="ol">a) </span>Gevallen waarin aanwijzingen bestaan voor grensoverschrijdende onregelmatigheden of het ontgaan
                        van belasting;
                      </p>
                    </li>
                    <li class="li">
                      <p class="labeled">
                        <span class="ol">b) </span>Complexe gevallen die de aanwezigheid van de belastingambtenaren wenselijk maken;
                      </p>
                    </li>
                    <li class="li">
                      <p class="labeled">
                        <span class="ol">c) </span>Gevallen waarin termijnoverschrijding dreigt en waarin de aanwezigheid van de belastingambtenaren
                        het onderzoek kan bespoedigen;
                      </p>
                    </li>
                    <li class="li">
                      <p class="labeled">
                        <span class="ol">d) </span>Onderzoeken in het kader van een overeengekomen bilateraal of multilateraal onderzoek.
                      </p>
                    </li>
                  </ul>
                </li>
                <li>
                  <p class="lid labeled">
                    <span class="lidnr">2.</span> De Autoriteiten kunnen de aanwezigheid van belastingambtenaren van de ene Staat op het grondgebied
                    van de andere Staat toestaan in andere gevallen dan die zijn genoemd in lid 1 van dit artikel.
                  </p>
                </li>
                <li>
                  <p class="lid labeled">
                    <span class="lidnr">3.</span> Inwilliging van een verzoek gebeurt in de veronderstelling dat de verzoekende Staat belastingambtenaren
                    van de aangezochte Staat toelaat in vergelijkbare omstandigheden.
                  </p>
                </li>
                <li>
                  <p class="lid labeled">
                    <span class="lidnr">4.</span> Een verzoek tot aanwezigheid van belastingambtenaren wordt schriftelijk ingediend door de Autoriteit
                    van de verzoekende Staat en maakt deel uit van een inlichtingenverzoek. In het verzoek wordt de wenselijkheid
                    van de aanwezigheid van belastingambtenaren onderbouwd en wordt een korte omschrijving van de zaak gegeven.
                    De Autoriteit van de aangezochte Staat neemt zo spoedig mogelijk, doch uiterlijk binnen twee maanden na ontvangst
                    van het verzoek, een beslissing op het verzoek.
                  </p>
                </li>
                <li>
                  <p class="lid labeled">
                    <span class="lidnr">5.</span> Indien het verzoek is ingewilligd, bericht de Autoriteit van de aangezochte Staat zo spoedig mogelijk
                    schriftelijk de Autoriteit van de verzoekende Staat over de tijd en plaats van het onderzoek en de ambtenaren
                    die zijn aangewezen voor de uitvoering van het onderzoek.
                  </p>
                </li>
                <li>
                  <p class="lid labeled">
                    <span class="lidnr">6.</span> De bezoekende belastingambtenaren van de verzoekende Autoriteit, die aanwezig zijn tijdens administratieve
                    onderzoeken, mogen individuen bevragen en documenten onderzoeken. De bezoekende ambtenaren komen de wetgeving
                    en administratieve praktijk van de aangezochte Staat na.
                  </p>
                </li>
                <li>
                  <p class="lid labeled">
                    <span class="lidnr">7.</span> De bezoekende belastingambtenaren mogen alleen aanwezig zijn tijdens onderdelen van het onderzoek
                    in de aangezochte Staat, die relevant zijn of zouden kunnen zijn voor het onderzoek in de verzoekende Staat.
                  </p>
                </li>
                <li>
                  <p class="lid labeled">
                    <span class="lidnr">8.</span> De bezoekende belastingambtenaren kunnen betreffende het onderzoek suggesties doen of vragen stellen
                    aan de ambtenaren die in de aangezochte Staat zijn aangewezen het onderzoek uit te voeren. Beslissingen aangaande
                    zulke suggesties en vragen worden genomen door de Autoriteit of belastingambtenaren van de aangezochte Staat.
                  </p>
                </li>
                <li>
                  <p class="lid labeled">
                    <span class="lidnr">9.</span> De door de verzoekende Staat aangewezen ambtenaren, die ingevolge het eerste lid aanwezig zijn in
                    de andere Staat, moeten te allen tijde een schriftelijke machtiging kunnen overleggen, waaruit hun identiteit
                    en hun officiële bevoegdheid blijkt.
                  </p>
                </li>
                <li>
                  <p class="lid labeled">
                    <span class="lidnr">10.</span> De tijdens het onderzoek verzamelde inlichtingen dienen te worden uitgewisseld door de ambtenaren
                    van de bevoegde Italiaanse ‘Agenzia delle Entrate’ en ‘Guardia di Finanza’, en de Central Liaison Office van
                    Nederland en andere bevoegde Nederlandse belastingambtenaren, op basis van de bepalingen betreffende inlichtingenuitwisseling
                    van hoofdstuk II van de Richtlijn en artikel 27 van het Verdrag.
                  </p>
                </li>
              </ul>
            </div>
            <div class="artikel">
              <h4 class="artikel_kop">
                <a id="d16e473" name="d16e473"></a>Artikel 7
              </h4>
              <p class="tussenkop">
                <strong class="tussenkop_vet">Taal van de inlichtingenuitwisseling</strong>
              </p>
              <p>De inlichtingenuitwisseling vindt plaats in het Engels of wordt vergezeld door een Engelse vertaling van de relevante
                informatie.
              </p>
            </div>
            <div class="artikel">
              <h4 class="artikel_kop">
                <a id="d16e482" name="d16e482"></a>Artikel 8
              </h4>
              <p class="tussenkop">
                <strong class="tussenkop_vet">Diverse bepalingen</strong>
              </p>
              <ul class="artikel_leden whitespace-small">
                <li>
                  <p class="lid labeled">
                    <span class="lidnr">1.</span> De door de Deelnemers ontvangen inlichtingen worden gebruikt en ontsloten volgens de bepalingen van
                    de Richtlijn en het Verdrag, inzake bescherming van de vertrouwelijkheid en de beperkingen bij de inlichtingenuitwisseling.
                    Ingeval de verstrekte informatie onjuist is dan wel niet had mogen worden verstuurd, wordt de desbetreffende
                    Bevoegde Autoriteit daarover terstond geïnformeerd.
                  </p>
                </li>
                <li>
                  <p class="lid labeled">
                    <span class="lidnr">2.</span> De inlichtingenuitwisseling volgens dit Memorandum vindt uitsluitend plaats via de Autoriteiten of
                    de bevoegde ambtenaren van beide Staten.
                  </p>
                </li>
                <li>
                  <p class="lid labeled">
                    <span class="lidnr">3.</span> Indien noodzakelijk plegen de Autoriteiten overleg over de wijze waarop de verplichtingen die dit
                    Memorandum meebrengt, worden uitgevoerd.
                  </p>
                </li>
              </ul>
            </div>
            <div class="artikel">
              <h4 class="artikel_kop">
                <a id="d16e505" name="d16e505"></a>Artikel 9
              </h4>
              <p class="tussenkop">
                <strong class="tussenkop_vet">Inwerkingtreding. Wijzigingen. Beëindiging</strong>
              </p>
              <ul class="artikel_leden whitespace-small">
                <li>
                  <p class="lid labeled">
                    <span class="lidnr">1.</span> Dit Memorandum treedt in werking op de dag volgende op de laatste datum van ondertekening door de
                    Directeur-generaal van het Directoraat Financiën van Italië en de plaatsvervangend Directeur-generaal Belastingdienst
                    van Nederland.
                  </p>
                </li>
                <li>
                  <p class="lid labeled">
                    <span class="lidnr">2.</span> Dit Memorandum kan op elk moment worden gewijzigd door een schriftelijke overeenkomst tussen de Deelnemers.
                  </p>
                </li>
                <li>
                  <p class="lid labeled">
                    <span class="lidnr">3.</span> Dit Memorandum wordt aangegaan voor onbepaalde tijd. Het kan worden beëindigd door een schriftelijke
                    kennisgeving door een van de Deelnemers en houdt zes maanden na ontvangst van deze kennisgeving op van kracht
                    te zijn.
                  </p>
                </li>
                <li>
                  <p class="lid labeled">
                    <span class="lidnr">4.</span> Dit Memorandum wordt vijf jaar na de datum van inwerkingtreding geëvalueerd, tenzij nieuwe EU-wetgeving
                    een eerdere evaluatie noodzakelijk maakt. Vragen met betrekking tot dit Memorandum kunnen echter te allen tijde
                    op verzoek van een van de Bevoegde Autoriteiten in behandeling worden genomen.
                  </p>
                </li>
              </ul>
            </div>
            <p>Gedaan in tweevoud in de Italiaanse, Nederlandse en Engelse taal, alle teksten gelijkelijk authentiek. Ingeval van
              verschil in interpretatie, is de Engelse tekst van toepassing.
            </p>
          </div>
          <div class="tekst-sluiting">
            <a id="d16e535" name="d16e535"></a>
            <div class="gegeven">
              <p class="dagtekening">Den Haag, 21&nbsp;augustus 2014</p>
            </div>
            <p class="ondertekening">
              <span class="functie">Voor het Directoraat-generaal Belastingdienst van Nederland</span>
              <span class="naam">
                <span class="voornaam">T.</span>
                <span class="achternaam">Poolen,</span>
              </span>
              <span class="functie">plaatsvervangend directeur-generaal</span>
            </p>
            <div class="gegeven">
              <p class="dagtekening">Rome, 9&nbsp;juli 2014</p>
            </div>
            <p class="ondertekening">
              <span class="functie">Voor het Directoraat Financiën van de Republiek Italië</span>
              <span class="naam">
                <span class="voornaam">F.</span>
                <span class="achternaam">Lapecorella,</span>
              </span>
              <span class="functie">Directeur-generaal van Financiën</span>
            </p>
          </div>
        </div>

      </div>    </article>

  </div>
</div>
